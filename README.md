# Operaatio peili

Toimintaohje Suomessa oleskelevien
valmiustilan nostamiseksi valmiustoiminnalla 

Hack the Crisis Finland -tapahtuman aineistot
 
Laadittu:                 Maaliskuu 20-22, 2020
Laatijat:   K. Koponen, L. Lievonen, M. Haimila 

Ryhmän neuvonantaja: 
            M. Lievonen
 
## OPERAATIO PEILI LYHYESTI

 Operaatio Peili on sosiaalinen innovaatio, joka poikkeaa luonteeltaan hackathon-tapahtumille tyypillisistä teknisistä innovaatioista. Projekti hyödyntää yksinkertaisia, olemassa olevia teknologisia ratkaisuja, tavoitteena valmentaa ja rohkaista yksilöitä koronaepidemian vastaiseen valmius- ja vapaaehtoistoimintaan. Keskeisellä sijalla on ihmisten omaehtoisen toiminnan tukeminen ja järjestäminen. Tälla tavoin Operaatio Peili vahvistaa kansalaisyhteiskunnan kykyä vastata epidemian aiheuttamaan välittömään kärsimykseen sekä pidemmän aikavälin jälkivaikutuksiin.
 
 
Koronapandemian erityisluonteesta johtuen valtio on ohjannut kansalaisia negatiivisiin toimiin (eristäytyminen). Kansalaisia on ensisijaisesti ohjeistettu lopettamaan ja rajoittamaan haitallista toimintaa, eli kokoontumisia, matkustamista ja yleisesti tartuntoja. Tämä on kriisin akuutissa vaiheessa välttämätöntä, mutta se luo myös turhautumista ja taloudellisen pattitilanteen. Tavallisella kansalaisella, joka ei työskentele terveydenhuollossa tai muulla kriittisellä alalla, ei ole juuri mahdollisuuksia positiivisiin toimiin, joilla edistettäisiin pandemian vastaista taistelua tai sen seurausten lievittämistä.


Tarvitaan vapaaehtoisia ja vastikkeellisia matalan kynnyksen toimintamalleja, jotka soveltuvat pandemian olosuhteisiin, mutta johtavat positiiviseen muutokseen paikallisyhteisöjen ja kansalaisyhteiskunnan tasolla. Mikäli tällaisia toimintamalleja ei ole tarjolla, ihmisten halu auttaa kanavoituu pinnalliseen ”klikkiaktivismiin” sosiaalisessa mediassa. Rakentavasta toiminnasta on jo merkkejä paikallistasolla, mm. naapurustojen spontaanisti syntyneissä yrityksissä toimittaa ruoka-apua eristyksissä eläville ihmisille. Toiminta on kuitenkin sattumanvaraista, eikä tietoa toimintamahdollisuuksista ole helposti saatavilla. Valtaosa suomalaisista on tällä hetkellä passiivisia sivustaseuraajia.


On tärkeää huomioida, että pandemian vastaiset toimet edistävät terveyttä ja pelastavat ihmishenkiä, mutta samat toimet tuottavat väistämättä myös terveydelle ja hengelle haitallista dynamiikkaa. Ihmisten eläessä eristyksissä, mahdollisesti lomautettuna tai työpaikkansa menettäneenä, on odotettavissa merkittävää kasvua mm. päihde- ja mielenterveysongelmissa, yksinäisyydessä ja kotiväkivallassa. Liikunnan, ulkoilun ja sosiaalisten kontaktien rajoittaminen lisää sekä fyysisiä että psyykkisiä ongelmia, erityisesti ikääntyneen väestön keskuudessa.


Katsomme, että Operaatio Peilillä on suora ja epäsuora vaikutus yksilöiden ja yhteisöjen hyvinvointiin. Suora vaikutus muodostuu ihmisten vapaaehtoisesta toiminnasta, jolla autetaan lähimmäisiä kriisin aikana sekä osallistutaan epidemian jälkihoitoon. Epäsuora vaikutus muodostuu siitä, että eristäytyneille ja passiivisina kriisiä seuraaville ihmisille tarjotaan osallistumisen kokemuksia. Tämä ehkäisee ja lievittää kriisiolosuhteisiin liittyviä mielenterveydellisiä ja sosiaalisia ongelmia.


Tämä toimintaohje jakautuu kahteen osaan:


I. Yhteiskunnallisen tilanteen ja uhkakuvan analyysi, jonka tarkoituksena on auttaa ymmärtämään sosiaalinen viitekehys, johon Operaatio Peili vastaisi.

 
II. Kuvaus Operaatio Peilin käynnistämisestä ja mahdollisista ratkaisumalleista. Ratkaisumalleja ja projektia on kuvattu yksityiskohtaisemmin myös projektin yleisesittelyssä (powerpoint) ja videossa, jotka ovat osa ryhmämme hackathon-tapahtuman aineistoa ladattuna tapahtuman Junction-alustalle. 


Toimintaohjeen tarkoituksena on toisin sanoen luoda yleistason kuvaus sosiaalisesta tilanteesta ja ratkaisusta siten, että toimintaohjeistus luo rungon suunnitelmalle, jota hackathon-ryhmämme alkaisi jatkojalostamaan tulevina viikkoina, mikäli projektimme saisi tarvittavaa tukea Operaation Peilin käynnistämiseksi.

## I TILANNE- JA UHKAKUVAA KOSKEVA ANALYYSI

### 1. TILANNEKUVA MAAILMASSA JA ERITYISESTI SUOMESSA 22.3.2020

Joulukuun 2019 lopussa leviämään lähtenyt koronavirus on kehittynyt maailmanlaajuiseksi pandemiaksi, joka on aiheuttanut maailmantalouden historiallisen nopeasti syvenneen laman sekä useissa maissa kansanterveydellisen kriisin, joka on jo edennyt poikkeukselliseksi tragediaksi ainakin Kiinassa, Italiassa, Iranissa. Kuitenkaan yhtään ei voi vähätellä kriisin vaikutusta myös kaikkiin muihin maailman valtioihin. Realistisena uhkana tällä hetkellä on, että kriisi leviää ja syvenee, mikä voi lopulta aiheuttaa humanitaarisen katastrofin arvaamattoman purkautumisen. Toisaalta, tähän mennessä kertyneen tietämyksen valossa vaikuttaa myös siltä, että yhteisöt voivat omalla toiminnallansa ja ennen kaikkea varautumisellansa ehkäistä kriisin syvenemistä. Operaatio Peilin tarkoitus on luoda keskitetty kanava, jolla tätä varautumista voidaan helpottaa ja kiihdyttää koordinoidusti sekä turvalliseksi.


Kriisiin varautumisen onnistumisessa keskeistä on etenkin alkuvaiheessa nopea toiminta, jolla valmiustilaa nostetaan pikaisesti tasolle, joka auttaa reagoimaan hallitulla tavalla terveys- ja talouskriisin nopeisiin vaihteluihin. Otaksuttavissa on, että kriisin huippua ei ole vielä juuri missään valtiossa saavutettu, poikkeuksena mahdollisesti Kaukoidän maista esim. Kiina ja Etelä-Korea. Myös näiden valtioiden osalta on kuitenkin aivan liian varhaista tietää tai luotettavasti arvioida, onko kriisi vielä syvenemässä kyseisissä valtioissa talous- ja/tai terveyskriisinä ns. toisessa aallossa. Terveysviranomaiset ovat varoittaneet, että pandemioille on tyypillistä, että ne jäävät vaikuttamaan ihmisyhteisöihin pitkäksi aikaa ja voivat aiheuttaa useissa aalloissa sairaushuippuja, minkä takia on vielä vaikea arvioida kriisin ajallista kestoa luotettavasti.


Kriisin asteittainen, mutta nopea eteneminen on osoittanut, että valtiot ja ihmiset eivät olleet varautuneet sanotunlaiseen kriisiin, eikä sen uhkakuvaa tunnettu riittävän hyvin. Kriisiin on lopulta reagoitu valtioiden toimesta kaikkialla, mutta edelleen kriisin hallinta ja ihmisten ohjaaminen tehokkaaseen ja turvalliseen kansalaistoimintaan on keskeneräistä ja paikoin jopa hyvin puutteellista. Katsomme, että yhteisöjen on valtioiden tuella reagoitava kriisiin valmiustasoa nostamalla edelleen huomattavasti aktiivisemmin, mikä käytännössä tarkoittaa siis passivoituneen yhteiskunnan osan aktivointia ja ohjaamista tavalla, joka kykenee tehokkaasti puolustautumaan koronaviruksen aiheuttamia talous- ja terveysvaikutuksia vastaan.
Laajemmassa mielessä kriisin voittamisessa on kyse järjestäytyneen yhteiskunnan puolustamisesta, mikä jokaisen ihmisen tulisi sisäistää varhaisessa vaiheessa kriisiä. Vaakapuntarissa on toisaalta i) päätökset ja toimet, joilla puolustetaan demokratiaa, turvallisuutta ja vapautta; sekä toisaalta ii) passiivisuus, joka rapauttaa yhteiskuntaa sisältäpäin, ihmisten itsensä takia.


Mikäli passiivisuutemme jatkuisi pitkään ja kehittyisi lamaantumiseksi, jota peilaisi pelon, vihan, hysterian ja luovuttamisen tunne, niin liikkuisimme hyvin todennäköisesti vaarallisilla ihmisarvoa kunnioittamattomilla vesillä. Mutta, jos löydämme itsestämme voimavaran, joka ymmärtää kriisin syvyyden ja on valmis puolustautumaan kriisiltä aktiivisella osallistumisella, niin voimme voittaa uudenlaisen kriisin historiallisesti tarkastellen jopa ennennäkemättömällä tavalla. On muistettava, että ikinä aiemmin ihmiskunnalla ei ole ollut vastaavaa tieteen, teknologian ja elintason tarjoamaa suojaa luonnonkatastrofia vastaan, mikä antaa meille toivoa ja työkaluja. Toisaalta meidän on osattava olla itsekriittisiä ja tarkasteltava omaa käyttäytymistämme harkiten, ikään kuin peilistä, jotta ymmärrämme keskeisen roolimme kriisin voittamisessa.


- - -


Suomi on toistaiseksi välttynyt kriisin vakavimmilta seurauksilta, mutta siihen vaikuttanut myös puhdas sattuma: koronaviruksen leviäminen alkoi Suomessa myöhemmin kuin epidemian keskipistemaissa, joten olemme ehtineet implementoida paremmalla ´etupainolla´ liikkumisrajoituksia ja nostaa terveydenhuollon valmiustilaa varhaisemmassa vaiheessa kuin monet verrokkimaamme. Edelleen epidemia kuitenkin leviää vauhdilla Suomessa ja myös ensimmäinen COVID-19 sairauden aiheuttama kuolema uutisoitiin Suomesssa eilen, eli 21.3.2020.


Helsingin yliopistollisessa sairaalassa (HUS) työskentelevät ihmiset ovat ilmaisseet epävirallisia kanavia pitkin tilanteen nopeasta muuttumisesta uhkaavaksi sairaaloissa ja toisaalta myös valtamediassa on uutisoitu mm. sairaaloita piinaavasta resurssipulasta, joka on pakottanut sairaalat kierrättämään kertakäyttötarkoitettuja sairaalavarusteita (esim. suojapuvut, hengityssuojat, sairaalavälineistö). Ymmärrettävää on, että pahentuessaan resurssipula henkilöstöstä ja välineistöstä uhkaa koko terveydenhuoltojärjestelmän kantokykyä, mikä on terveydenhuoltojärjestelmän koko olemassaolon edellytys. Myös resurssipulan voittamiseksi tarvitaan kansalaisyhteiskunnan jäsenten omaehtoista ja koordinoitua osallistumista, jolla resurssipulaa pyritään hallitsemaan paremmin.


On meidän kaikkien vastuulla pitää huolta siitä, että terveydenhuollon ammattilaiset ja muut kriisin keskiössä työskentelevät saavat kaiken tukemme silläkin uhalla, että auttaminen asettaisi auttavan henkilön vakavan turvallisuhan piiriin tai muuten laskisi hänen elintasoaan. Jotta tukemme ei olisi vaan rohkaisevia sanoja, niin meidän on aloitettava järjestäytyminen ja kouluttautuminen kriisiin, jotta pystymme tehokkaammin olemaan hätätilassa tukena niille ammattilaisille, jotka jo nyt toimivat yhteiskunnan kriittisillä sektoreilla esim. terveydenhuollon, logistiikan, ruoanjakelun, vedenjakelun, sähkönjakelun, infrastruktuurin, turvallisuuden ja hallinnon saralla.


Operaatio Peilin tarkoituksena on käynnistää laajamittainen Suomessa oleskelevien ihmisten valmiustilan nosto siten, että ensivaiheessa tarjotaan etenkin etänä sähköisesti kriisiajan tehtäviin koulutusta ja seuraavassa vaiheessa valmiustilaan koulutettuja henkilöitä aletaan hyödyntämään aktiivisina yhteiskunnan tukifunktioina ammattilaisten tukena.
Yhteiskuntaamme kohdannut nopea talouslama on myös vapauttanut ihmisten työresursseja nopealla vauhdilla käyttämättömiksi. Elintärkeää olisikin, että nämä lomautuksen tai työsuhteen päättämisen kokeneet ihmiset saataisiin nopeasti aktivoitua, jotta heidän osaamistansa ja energiaansa voitaisiin hyödyntää tehokkaasti kriisin keskellä. Tästä myös Operaatio Peilissä on kyse: rakentaa valmiustilan koordinointiin tarkoitettu kanava, jonka avulla valmiustilaa aletaan ensivaiheessa nostaa ainakin valmiuskoulutuksilla.


Perusolettamamme on, että koordinoidusti aktiiviset kansalaiset ovat parempi suoja käsillä olevaa uhkaa vastaan, kuin passiivisesti ja epäkoordinoidusti toisistaan irrallaan elävät ihmiset. Tämä ei tarkoita hallitsemattoman fyysisen kanssakäymisen lisäämistä yhteiskunnassa, vaan nimenomaan juuri päinvastaista. Se tarkoittaa toimenpiteitä, joilla muuttuneissa olosuhteissa lisätään kansalaisten kriisitietoisuutta ja koordinoidaan heitä tekemään kollektiivisesti yhteisölle rakentavampia ratkaisuja.


- - -


Vaikka tulevaisuuden ihmiset luultavimmin katsovat tämän päivän kuvastoa ihmetellen kansojemme valmiustason heikkoutta ja tietoisuutemme puutetta, niin meidän tehtävänämme on myös näyttää heille, että löysimme tässä ajassa itsestämme yhteisen luovan voimavaran, joka piinallisessa tilanteessa kykeni puolustautumaan joukkoomme saapunutta kalman varjoa vastaan.
Välittömästi ensivaiheessa meidän on kuitenkin opittava, että kriisiä ei voiteta sen kieltämisellä (esim. toteamalla, että ihmiskuntaa on ennenkin tappanut vaikeammatkin sairaudet), vaan siihen aktiivisesti ja oikealla tavalla reagoimalla. Emme voi myöskään liikaa korostaa, että “vastapelurimme” on luonto ja sen puitteissa kummunnut kollektiivinen tietoisuutemme, joten oikea tapa reagoida kriisiin lähtee luonnollisloogisten syy-seuraussuhteiden ymmärtämisestä ja toisaalta aktiivisista toimenpiteistä, joilla ehkäistään sanottujen syy-seuraussuhteiden humanitääristä kärsimystä lisäävä eteneminen. Edellä sanotusta johtuen identifioimme tässä poikkeustilassa suurimmaksi riskiksi, että työkykyinen kansanosa jää odottamaan ratkaisua passiivisena, ikään kuin turvallisia ratkaisuja ja toimenpiteitä ei olisi tehtävissä aktiivisesti juuri nyt, tässä ja nyt.


Ratkaisuja rakentaessa tarkoituksenamme ei ole, että elämästämme häviää ilo ja sielujemme vapaus. Se ei poista sitä, että järkevät ratkaisut vaativat silti olennaisella tavalla toimintamalliemme muuttumista tiedostavammiksi, vastuullisimmiksi, yhteisöllisimmiksi ja huolellisemmiksi. Ihmisen selviytymisen ja kukoistuksen kannalta on kriittistä, että mahdollisimman moni meistä ymmärtäisi oman kollektiivisen vastuunsa yhteiskuntaan osallistumisesta siten, että yhteisön voima ja puolustuskyky ovat voimakkaampia yhdessä ryhmässä toimien kuin yksin yksilöinä tyhjyydessä vaeltaen.


Onnistuessamme katsomme pian yhteisestä peilistämme uudistunuttu ihmisyyttä,  joka perustuu yhteisvastuulle, eli epäitsekkyydelle, jonka keskiöissä on toisista huolehtiminen ja uhrautuminen yhteisen hyvän puolesta.

 
### 2. VALMIUSTILAN NOSTAMISEN PORTAITTAINEN KÄYNNISTÄMINEN


Suomen talous ajautui ennennäkemättömällä tavalla ja hyvin nopeasti talouslamaan viimeistään torstaina 12.3.2020 lukien, kun muuttuneet olosuhteet alettiin lopulta ymmärtämään laajasti ja eduskuntapuolueet antoivat saman päivän iltana hallitukselle tukensa valmiuslain käyttöönotolle tarvittaessa. Tämän jälkeen Suomen hallitus linjasi muutamaa päivää myöhemmin 16.3.2020 lisätoimenpiteistä, joiden tarkoituksena oli hidastaa koronavirustartuntojen leviämistä sekä suojella riskiryhmiä. Vain päivää myöhemmin 17.3.2020 valtioneuvosto antoi kuitenkin jo kaksi käyttöönottoasetusta eduskunnalle, joiden puitteissa alettiin soveltaa vuonna 2011 säädettyä valmiuslakia ensimmäistä kertaa. Niin sanottuna ´rauhan aikana´ tämä oli joka tapauksessa ensimmäinen kerta, kun Suomessa alettiin soveltaa poikkeusolosuhteisiin tarkoitettua valmiuslainsäädäntöä, joka käynnistää prosessin, jossa valtiojohdolle siirtyy poikkeuksellisen keskitetyt suvereenin oikeudet.


Valmiustilan nostaminen on siis käynnistetty Suomessa kuten edellä kuvattu tiivistää. Pääministerimme eilinen 20.3.2020 HS:lle antama haastattelu tiivisti hyvin kriisin vakavuuden ja toisaalta kriisin ratkaisukeinon: haastattelu oli otsikoitu pääministeri Sanna Marinin lausumalla ”valtio ei voi yksin ratkaista koko kriisiä”, mikä viittasi kansalaisten henkilökohtaiseen vastuuseen kriisin ratkaisemisessa.


Valmiustilan nostamisen kynnyksellä meidän kaikkien tehtävänä on, että kukin meistä yksilöinä kehittää yhteisölle ratkaisuja, jotka ovat omiaan ratkaisemaan kriisiä. Kyse on siis osallistavuuden merkityksen vahvistamisessa mahdollisimman monessa ihmisessä. Katsomme, että sisäistämisen on oltava luonteeltaan menneeseen ajattelutapaan verrattuna jopa radikaalia, mutta ei kuitenkaan toista ihmistä kohtaan pahansuovasti tuomitsevaa, puhumattakaan yleisemmin ihmisyyden kuvaa halventavaa käytöstä.


Nopeasyklisyys aiheuttaakin nähdäksemme  riskin siitä, että työkykyinen kansanosa jää odottamaan ratkaisua valtiolta, ikään kuin ratkaisuja ja toimenpiteitä ei olisi tehtävissä meidän kaikkien yhteisestä toimesta, nimenomaan jo tässä hetkessä, tässä ja nyt. Operaatio Peilin kautta kanavoitu kansalaisvaikuttaminen tarjoaisi lisäratkaisun tehostamaan yhteiskunnan aktivointia.



## II. KUVAUS RATKAISUMALLEISTA

### 1. ALUSTARATKAISU


Operaatio Peilin puitteissa kehitetään verkkopohjainen alusta, eli nettisivu, joka pyrkii aktivoimaan ihmisiä omaehtoiseen ja joustavaan osallistumiseen, joka edistää ihmisten ja heidän yhteisöjensä selviytymistä pandemiasta. 

Alusta tarjoaa käyttäjille:


1. Koulutuksellista materiaalia epidemiasta sekä toimintamalleista, joilla tavallinen ihminen voi toimia pandemiaa vastaan. Tämä koostuu pääasiassa erilaisten kansalaisyhteiskunnan toimijoiden tuottamasta itseopiskelumateriaalista, jota verkkoalusta kokoaa yhteen paikkaan.


2. Ilmoitustaulun ja kommunikaatiokanavan, jossa yksilöt ja yhteisöt voivat tiedottaa tarpeistaan, jotka voivat liittyä esim. vapaaehtoisten rekrytoimiseen tai lahjoituksiin. Verkkoalusta toimii näin markkinapaikkana, jossa osallistumisesta kiinnostuneet yksilöt ja apua tarvitsevat yksilöt tai yhteisöt löytävät toisensa.


3. Valmiuskoulutuksia, joihin osallistuja sitoutuu olemaan käytettävissä valmiushenkilönä koulutuksen jälkeen. Valmiuskoulutuksista lähtökohtaisesti maksetaan osallistujalle palkkio ja toisaalta valmiushenkilönä toimiminen olisi myös lähtökohtaisesti vastiikkeellista palvelun tarjontaa, mikäli valtio tarjoaa tähän resursseja.


Verkkoalustan pääasialliset kohdaryhmät ovat (1) yksittäiset vapaaehtoistoiminnasta kiinnostuneet ihmiset; (2) erilaiset järjestöt, paikallisyhteisöt tai spontaanisti syntyneet ryhmät; (3) yritykset, säätiöt tai yksilöt, jotka haluavat rahoittaa tai muuten tukea kansalaisyhteiskunnan toimintaa sekä (4) valtio siltä osin, kun valtio järjestää esim. valmiuskoulutuksia ja koordinoi valmiushenkilöiden toimintaa.


Alustan sisältöä ei ole tarkoituksella kuvattu tässä toimintaohjeessa yksityiskohtaisesti, koska sisältö määräytyy kulloinkin olemassa olevan tarpeen ja arvioitujen uhkakuvien mukaan. Esimerkkejä mahdollisista ”kysyntäpuolen” toimijoista ja tarpeista voisivat kuitenkin olla:

* Koronatartunnan saanut henkilö, joka tarvitsee tilapäistä apua ruokaostoksiin, tms.

* Sosiaalialalla toimiva kansalaisjärjestö, joka tarvitsee vapaaehtoisia kotoa käsin tehtävään tietotekniseen työhön.

* Ravintola, joka on valmis lahjoittamaan yli jääneitä elintarvikkeita eristäytyneille asukkaille, mutta tarvitsee vapaaehtoisia kuljettamaan elintarvikkeet perille.

* Urheilu- tai kulttuurijärjestö, jonka taloustilanne on kärsinyt koronaepidemiasta, ja joka tarvitsee lahjoituksia selvitäkseen kriisin yli.

* Koulutettu valmiushenkilö, joka avustaa hätätilassa esim. terveydenhuollon ammattilaisia, logistiikkaa, perustarvikkeiden jakelua jne.

* Karanteenin tai sosiaalisen eristämisen takia yksinäisyydestä kärsivä henkilö, joka kaipaa etäyhteydellä keskustelutukea. 
  - Valmiuskoulutuksilla olisi mahdollista kouluttaa keskustelutukihenkilöitä hyvinkin lyhyessä ajassa esim. hyödyntämällä kansalaisjärjestöiltä saatavaa tukea (esim. Suomen Mielenterveysseura).
 
### 2. TOIMINNAN PERIAATTEET


Projektin toimintaa ohjaa joukko periaatteita. Verkkoalustan kautta tapahtuvia kansalaisyhteiskunnan aloitteita valvotaan projektin taholta tarkastamalla ja tarvittaessa poistamalla sisältöä. Toiminnan kasvaessa valvonnassa hyödynnetään myös joukkoistettua vertaispalautetta. Tavoitteena on, että kaikki verkkoalustan kautta tapahtuva toiminta noudattaa projektin periaatteita.


Periaatteet ovat:

* Älä tee vahinkoa: Projektiin osallistumisen pitää olla luonteeltaan sellaista, että se ei aiheuta suoraa tai epäsuoraa haittaa ihmisille, järjestöille tai viranomaisille. Erityisen huomion kohteena on, että projektin kautta ei luoda sellaista suojaamatonta sosiaalista kanssakäymistä, joka voi johtaa koronatartuntoihin.

* Ei-kaupallisuus: Projektiin osallistuvat yhteisöt eivät tavoittele liikevoittoa, kaupallista näkyvyyttä tai muuta aineellista hyötyä. Tämä ei kuitenkaan tarkoita, etteivätkö myös yritykset voisi olla mukana kysyntä- tai tarjonta-puolella alustan käyttäjinä, mutta tällöin tulisi varmistaa, että yritysten kysyntäpuolen pyynnöt ovat luonteeltaan poikkeustilan väliaikaista hallitsemista, eikä pysyvää liiketoiminnan järjestämistä esim. vapaaehtoisvoimin. Myös alustan kautta tarjottavien palveluiden vastikkeellisuutta ei ole poissuljettu, mutta vastikkeellisuuden tulisi olla luonteeltaan vähäistä ja väliaikaista siten kuin tarkemmin alustan säännöissä säädetään, ottaen samalla huomioon valmiustilassa kulloinkin voimassaoleva laki.

* Tietoon perustuva toiminta: Projektia ei saa hyödyntää esim. uskomushoitojen, ravintolisien tai muiden tieteelliseen tietoon perustumattomien tuotteiden ja palveluiden markkinointiin. Tarkoituksena ei ole kuitenkaan rajata sanan- ja uskonnonvapautta vaan huolehtia siitä, että alustaa käytetään nimenomaan valmiustilassa koordinoidulla ja turvallisella tavalla, minkä johdosta vaihtoehtokäsityksiin perustuviin palveluihin/ajatuksiin tulee suhtautua varauksella, jottei alustan kautta aiheuteta vahinkoa.

* Ihmisarvon ja yksilön kunnioittaminen: Projektin kautta ei saa pyrkiä sellaiseen toimintaan, joka loukkaa ihmisarvoa, hyviä tapoja tai lakeja.

Lisäksi omana arvioitavana seikkana tulee projektin suunnittelu ja toteutusvaiheessa myös teknisten toimintaperiaatteiden ja ratkaisumallien kehittäminen.  Teknisten toimintaperiaatteet ja ratkaisumallit suunnitellaan projektin kuluessa ammattilaisten kanssa, joilla on osaamista ja mahdollisuus osallistua alustan suunnittelu- ja toteutustyöhön.


### 3. PROJEKTIN KÄYNNISTÄMINEN JA RESURSOINTI

Projektissa aloitetaan alustan suunnittelu ja toteutus välittömästi, mikäli projekti tulee Hack the Crisis Finland -tapahtumassa valituksi jatkokehitykseen. Ryhmämme jäsenet ovat sitoutuneet antamaan täyden työpanoksen jatkokehitysvaiheeseen.


Tarvitsemme jatkokehitysvaiheeseen kuitenkin osaamista ja työresursseja alustakehittämisestä, eli ainakin frontend- ja backend -kehittäjät sekä visualisointiin graafisen suunnittelun osaamista.
